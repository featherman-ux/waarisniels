---
title: "Mini blog Ecuador p1: Quito + Andes!!"
description: "Mijn vlucht naar Galápagos heeft flinke vertraging, dus alle tijd om weer een blog te schrijven en de site up te daten :)"
pubDate: 2025-08-13
image:
  url: "/images/quito/motortour-vulkaanmeer.jpeg"
  alt: "Vulkaanmeer in de Andes"
draft: false
---

## Aankomst
Na een zware maar leuke tijd met de club leek het mij slim om even bij te komen voordat ik weer vol activiteiten zou plannen. Dus had ik drie nachtjes geboekt in een hotelletje. Achteraf gezien was dat een topbeslissing: de eerste dagen in Ecuador was ik namelijk behoorlijk ziek en heb ik vooral geslapen (hoogteziekte of gewoon een heftige kater??).

## Echte start in Quito
Na drie dagen was ik weer fit en kon het verkennen beginnen. Samen met wat mensen uit het hostel ben ik naar het ‘light’ festival in de stad geweest. Er kwamen enorme mensenmassa’s op af, maar eerlijk gezegd viel het festival zelf wat tegen. Het leukste was nog een gezin dat met z’n allen stond te breakdancen.  
Ik sliep in het Secret Garden Hostel in Quito. Prima plek, maar ik was waarschijnlijk allergisch voor iets, elke keer werd ik ’s nachts steeds helemaal opgezwollen en verstopt wakker.

![Quito Golden Church](/images/quito/quito-goldenchurch.jpeg)

## Quito verkennen
De volgende ochtend deed ik de walking tour door het centrum van Quito. Veel geleerd over de stad en het land. Blijkbaar is de criminaliteit in Ecuador flink toegenomen sinds Colombia vrede sloot met de FARC; veel bendegeweld is sindsdien deze kant op gekomen (hier merk je als toerist echter niks van mam).
Na de tour nog wat door de stad gelopen en gegeten, maar ik had vrij snel het idee: Quito heb ik nu wel gezien.

![Quito Square](/images/quito/quito-square.jpeg)

## Motoravontuur in de Andes
De volgende dag besloot ik een motor te huren. Dat ging niet helemaal soepel: ik moest een beetje bluffen dat ik een motorrijbewijs had, en alle kleine motoren waren al weg. Dus kreeg ik een 650cc apparaat mee – geen idee wat dat precies inhoudt, maar het voelde als een enorme unit.

De eerste kilometers op de snelweg waren even spannend, want in Ecuador rijdt echt iedereen als een gek. Maar zodra ik de snelweg af ging en de Andes in reed, werd het fantastisch: bergpassen, haarspeldbochten en bijna niemand op de weg.

![Motortour start](/images/quito/motortour-start.jpeg)

Onderweg bezocht ik een vulkaankrater die nu een meer is. Even gedacht om te zwemmen, maar het was behoorlijk fris, dus dat idee liet ik snel varen.

![Vulkaanmeer](/images/quito/motortour-vulkaanmeer.jpeg)

Op aanraden van iemand reed ik naar een hostel in de bergen. Dat werd nog een avontuur: smalle paadjes, langs plekken waar aardverschuivingen waren geweest, en op een gegeven moment zelfs terug moeten keren omdat ik er niet door kon. Met mijn laatste beetje benzine kwam ik aan – maar wat een plek! Super gezellig, leuke mensen, goed eten.

![Overnachting hostel](/images/quito/motortour-overnachting.jpeg)
![Overnachting hostel](/images/quito/motortour-overnachting2.jpeg)

## Hike en terugrit
De volgende dag deed ik een hike van vier uur met zo'n duizend meter hoogteverschil. Ik koos een hike die ik had zien liggen bij het hostel maar dit ging natuurlijk helemaal mis. Ik moest door beekjes kruipen en van rotsen springen om uiteindelijk na 2 uur verdwaald te zijn weer op het pad te geraken. Daarna weer op de motor terug naar Quito. Motorrijden daar blijft een gekke mix: in een paar seconden van snelweg naar grindpad, dan ineens een gigantische drempel of een koe, lama, geit of hond midden op de weg. Alsof dat nog niet genoeg was, viel mijn linkerspiegel onderweg ook nog uit dus uiteindelijk een redelijk gevaarlijk ritje.

![Hike](/images/quito/motortour-hike.jpeg)
![Hike](/images/quito/motortour-hike2.jpeg)

## Terug in de stad
Weer veilig aangekomen in Quito, maar compleet gesloopt. Ik sliep in een goedkoop hotel voor vijf euro. En ja… dat was ook precies wat je daarvoor krijgt: een bloedvlek op het kussen en alles smerig. Maar hé, prima geslapen.

Nu zit ik op het vliegveld, klaar voor mijn vlucht naar de Galápagos. Wordt crazy!!!!!!